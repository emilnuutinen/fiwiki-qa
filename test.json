{
    "0": {
        "title": "Amsterdam",
        "paragraphs": [
            "Amsterdam",
            "Amsterdam on Alankomaiden p\u00e4\u00e4kaupunki. Amsterdam on v\u00e4kiluvultaan Alankomaiden suurin kaupunki, huhtikuun alussa 2006 siell\u00e4 asui 743\u00a0905 asukasta eli noin joka 20. hollantilainen asuu Amsterdamissa. Yhteens\u00e4 Amsterdamissa ja sit\u00e4 ymp\u00e4r\u00f6iv\u00e4ll\u00e4 kaupunkialueella asuu noin 1\u00a0450\u00a0000 ihmist\u00e4 eli vajaa kymmenesosa Alankomaiden asukkaista. Amsterdam sijaitsee Amstelin suistossa IJsselmeerin rannalla Alankomaiden Pohjois-Hollannin provinssissa. Vaikka Amsterdam on Alankomaiden perustuslain mukaan maan p\u00e4\u00e4kaupunki, sijaitsevat niin kuningashuone, hallitus, parlamentti kuin korkein oikeuskin sek\u00e4 ulkomaiden diplomaattiset edustustot Haagissa.",
            "Amsterdam sijaitsee tasaisella alankoalueella, ja osa siit\u00e4 on merenpinnan tason alapuolella. Kaupunki on IJsselmeeriin kuuluvan IJ\u2019n etel\u00e4rannalla. Amsteljoki virtaa kaupungin l\u00e4pi.",
            "Amsterdamissa vallitsee lauhkea meri-ilmasto. Sen l\u00e4heisyys Pohjanmereen vaikuttaa voimakkaasti s\u00e4\u00e4tiloihin. Talvet ovat leutoja, l\u00e4mp\u00f6tila laskee yh\u00e4 harvemmin pakkasen puolelle. Kes\u00e4t ovat yleens\u00e4 l\u00e4mpimi\u00e4, harvoin kuumia. Syksyt ovat sateisia.",
            "Amsterdamin paikalle rakennettiin ensimm\u00e4iset puutalot 1200-luvun alkupuolella. Kaupunki linnoitettiin suojaksi vihollisilta; Amstel-joki padottiin nykyisen Damin aukion kohdalta. Padon avulla pystyttiin s\u00e4\u00e4telem\u00e4\u00e4n veden korkeuden lis\u00e4ksi my\u00f6s kauppaa, sill\u00e4 se esti merikelpoisia aluksia purjehtimasta yl\u00e4juoksulle. Siksi rahti jouduttiinkin siirt\u00e4m\u00e4\u00e4n paikallisiin aluksiin jatkokuljetusta varten. N\u00e4in asukkaat saivat t\u00e4st\u00e4 koituneet tulot itselleen. Vuonna 1275 Amsterdam sai Hollannin kreivilt\u00e4 oikeuden kuljettaa rahtia Amstel-joella ilman tulleja, ja sen seurauksena kyseisen joen kauppa monopolisoitui. Amsterdamin mahti kaupank\u00e4ynniss\u00e4 vain kasvoi, kun se pystyi viem\u00e4\u00e4n yh\u00e4 useampaa tuotetta muualle Eurooppaan vapaasti, esimerkiksi olutta.",
            "Kauppa laajeni ja 1300- ja 1400-luvuilla kaupungin asukasluku kasvoi nopeasti. Se kuitenkin k\u00e4rsi tuhoisista tulipaloista vuosina 1421 ja 1452, jotka h\u00e4vittiv\u00e4t suuren osan kaupunkia. Sen seurauksena puurakentaminen kiellettiin ja ensisijaiseksi rakennusmateriaaliksi tuli tiili. 1400-luvulla hallitsijasukujen v\u00e4liset avioliitot johtivat siihen, ett\u00e4 valtaan tuli maassa Espanjan Kaarle V, joka hallitsi my\u00f6s It\u00e4valtaa. Espanjan hallinta-aika oli eritt\u00e4in julmaa. T\u00e4rke\u00e4n\u00e4 kauppasatamana Amsterdam kuitenkin s\u00e4\u00e4styi pahimmalta sorrolta ja v\u00e4kivallalta. Sen v\u00e4kiluku kolminkertaistui, kun sinne muutti pakolaisia muualta valtakunnasta, my\u00f6s juutalaisia Portugalista. Jean Calvinin oppien juurruttua maahan Espanja alkoi kurittaa harhaoppisia. Damin aukiolla taas j\u00e4rjestettiin paavin vastaisia mielenosoituksia. Katoliset Espanjan johtajat kielsiv\u00e4t lopulta kalvinismin ja protestanttien vainoaminen jatkui. Vuonna 1578 amsterdamilaiset ryhtyiv\u00e4t kapinaan ja h\u00e4\u00e4tiv\u00e4t paavin kannattajat pois kaupungista. Katolisia kirkkoja h\u00e4vitettiin ja katolisia k\u00e4\u00e4nnytettiin protestanteiksi.",
            "Espanjan vallan loputtua Amsterdamissa alkoivat paremmat ajat. Kaupank\u00e4ynti laajentui jatkuvasti ja siit\u00e4 seurannutta kukoistusaikaa kutsutaan Alankomaiden kulta-ajaksi. Amsterdamin elinkeinoel\u00e4m\u00e4n mahdollisuudet houkuttelivat kaupunkiin paljon uusia asukkaita. Vanha keskiaikainen kaupunki j\u00e4i liian pieneksi ja uusia kanavia alettiin rakentaa. 1600-luvulla kaupungin reunamille muodostui kolmen kanavan Kanavakeh\u00e4 (\"Grachtengordel\"), joka on vuodesta 2010 ollut Unescon maailmanperint\u00f6luettelossa. Kanavat Herengraht, Keizersgracht ja Prinsengracht rakentuivat t\u00e4yteen toinen toistaan komeampia p\u00e4\u00e4tykolmiotaloja. Vauraus johti my\u00f6s taiteen ja luonnontieteen kehitykseen. Rembrandt, Frans Hals, Vermeer ja Paulus Potter vaikuttivat siihen aikaan, ja heid\u00e4n ty\u00f6ns\u00e4 olivat eritt\u00e4in kysyttyj\u00e4 vauraamman v\u00e4est\u00f6nosan keskuudessa.",
            "1700-luvulla Amsterdamista tuli maailman suurin pankkikeskus, mutta kulta-aika oli loppumassa. Todellinen rappio alkoi Ison-Britannian tuhottua maan laivaston sodassa vuonna 1780. My\u00f6s Yhdistynyt It\u00e4-Intian kauppakomppania (VOC) teki vararikon vuonna 1791. Nelj\u00e4 vuotta my\u00f6hemmin Napoleon valloitti maan ja se oli taas vieraan vallassa.",
            "1800-luvulla tilanne Amsterdamissa parani, kun Ranskan valta oli alkanut heiket\u00e4. Vuosisadan loppupuolella Amsterdamiin perustettiin suuria puistoja ja museoita, ja elintaso kohosi huomattavasti.",
            "Alankomaat pysyi ensimm\u00e4isen maailmansodan puolueettomana. 1900-luvun alussa ponnistelut keskittyiv\u00e4t l\u00e4hinn\u00e4 maankuivaukseen, jolla pyrittiin lis\u00e4\u00e4m\u00e4\u00e4n maataloutta ja elintilaa. Toisessa maailmansodassa maa kuitenkin vallattiin vuonna 1940 ja Amsterdamin juutalaisia vietiin keskitysleireihin, joista he eiv\u00e4t ikin\u00e4 palanneet. V\u00e4est\u00f6 alkoi n\u00e4hd\u00e4 n\u00e4lk\u00e4\u00e4, kun elintarvikkeiden ja polttoaineen jakelu lopetettiin. Maa vapautettiin vasta vuonna 1945.",
            "Toisen maailmansodan j\u00e4lkeen Amsterdamin suvaitsevaisuus houkutteli paljon hippej\u00e4 ja muita vaihtoehtokulttuurien edustajia. Kun kaupungin vanhoja rakennuksia oltiin purkamassa, aiheutti t\u00e4m\u00e4 suuren vastalausemyrskyn. N\u00e4in ollen esimerkiksi Jordaanin alue s\u00e4\u00e4styi. Sittemmin Amsterdamista on kehittynyt yksi maailman suosituimmista kaupunkimatkakohteista, johtuen varmasti historiallisesta keskustasta ja ainutlaatuisesta taidehistoriasta. Nykyp\u00e4iv\u00e4n\u00e4 amsterdamilaisten huolenaiheena on ilmaston l\u00e4mpenemisest\u00e4 johtuva vedenpinnan nousu, joka uhkaa nousta kriittiselle tasolle. Alankomaissa on teht\u00e4v\u00e4 paljon t\u00f6it\u00e4 sen eteen.",
            "Amsterdamia johtaa muiden Alankomaiden kuntien tapaan valtuusto. Amsterdamin kaupunginvaltuustoon valitaan edustajat nelj\u00e4n vuoden v\u00e4lein. Siihen kuuluu 45 j\u00e4sent\u00e4. Valtuusto puolestaan valitsee keskuudestaan 6\u20138 raatimiest\u00e4 raatimieskollegioon, joka esittelee ja toimeenpanee valtuuston p\u00e4\u00e4t\u00f6kset. Valtuusto voi kuitenkin my\u00f6s hyl\u00e4t\u00e4 kollegion p\u00e4\u00e4t\u00f6kset. Pormestari on sek\u00e4 kaupunginvaltuuston ett\u00e4 raatimieskollegion puheenjohtaja, mutta h\u00e4nell\u00e4 ei ole \u00e4\u00e4nioikeutta valtuustossa.",
            "Amsterdam on jaettu seitsem\u00e4\u00e4n hallinnolliseen alueeseen, niin sanottuihin kaupunginosalautakuntiin. Niille on siirretty jonkun verran sit\u00e4 valtaa, jota yleens\u00e4 on kunnilla. Ne valvovat alueellaan kaupunginvaltuuston p\u00e4\u00e4t\u00f6sten toimeenpanoa ja viestiv\u00e4t alueen asioista kaupunginvaltuustolle.",
            "Kaupunginosien m\u00e4\u00e4r\u00e4\u00e4 on Amsterdamissa v\u00e4hennetty 1900-luvun lopulta alkaen. Viel\u00e4 vuonna 1990 niit\u00e4 oli 16, mutta vuoden 2010 liitoksen j\u00e4lkeen en\u00e4\u00e4 seitsem\u00e4n. Viimeisimp\u00e4n\u00e4 asukasluvultaan pieni Westpoort siirrettiin suoraan keskushallinnon alaisuuteen. Amsterdamin kaupunginosat ovat:",
            "Amsterdamin talous perustuu palveluihin, ja vain kymmenesosa ty\u00f6skentelee valmistusteollisuudesta. Kaikista ty\u00f6paikoista noin viidennes on kiinni kansainv\u00e4lisess\u00e4 kaupassa ja liikenteess\u00e4. Muita merkitt\u00e4vi\u00e4 palvelualoja ovat pankki- ja vakuutusala, terveys-, kulttuuri- ja yhteiskunnalliset palvelut sek\u00e4 matkailu. Amsterdam on kansainv\u00e4lisen rahatalouden keskus, ja kaupungissa on muun muassa p\u00f6rssi ja useiden kansainv\u00e4listen pankkien toimistoja.",
            "Amsterdamin teollisuuslaitokset ovat monipuolisia, vaikka niiden osuus taloudesta on pienentynyt koko ajan. Amsterdamissa on muun muassa laivanrakennusta, \u00f6ljynjalostusta, ruoan jalostusta ja timanttien hiontaa.",
            "Amsterdam on yksi py\u00f6r\u00e4ily-yst\u00e4v\u00e4llisimmist\u00e4 suurkaupungeista koko maailmassa ja se on py\u00f6r\u00e4ilykulttuurin keskus. Vuonna 2011 Amsterdamissa oli arviolta yli 900\u00a0000 polkupy\u00f6r\u00e4\u00e4. Py\u00f6r\u00e4varkaudet ovat yleisi\u00e4; Amsterdamissa varastettiin vuonna 2005 noin 54\u00a0000 polkupy\u00f6r\u00e4\u00e4. Laajan py\u00f6r\u00e4tieverkon ja kaupungin pienen koon takia py\u00f6r\u00e4ily on suurimmalle osalle kaupunkilaisista helpoin tapa liikkua paikasta toiseen. Asukkaiden ajamat py\u00f6r\u00e4ilykilometrit ylitt\u00e4v\u00e4tkin autoilukilometrit. Keskustan 30 km/h:n nopeusrajoitus suosii py\u00f6r\u00e4ily\u00e4 1\u00a0200 kilometrin matkalla (80 % teist\u00e4). Kaupungissa on kahdeksan valvottua ilmaista py\u00f6r\u00e4parkkia.",
            "Kaupungin keskustassa autolla ajamista ei suositella. Autojen parkkimaksut ker\u00e4t\u00e4\u00e4n parkkirahastoon ja kunnan liikennerahastoon, joita k\u00e4ytet\u00e4\u00e4n autoilun v\u00e4hent\u00e4miseen ja autoilun p\u00e4\u00e4st\u00f6jen v\u00e4hent\u00e4miseen.",
            "Julkinen liikenne Amsterdamissa koostuu l\u00e4hinn\u00e4 bussi- ja raitiovaunuverkosta. T\u00e4ll\u00e4 hetkell\u00e4 Amsterdamissa on 16 raitiovaunulinjaa. Kaupungissa on my\u00f6s nelj\u00e4 metrolinjaa ja viides on rakenteilla. Amsterdamista on hyv\u00e4t junayhteydet muualle Eurooppaan. Kaupungin kanavia pitkin voi kulkea erilaisilla vesibusseilla. Jotkut vesikulkuneuvot ovat my\u00f6s vuokrattavissa. Kaupungissa on my\u00f6s useita ilmaisia lauttayhteyksi\u00e4 Amstel-joen yli.",
            "Vajaan 18 kilometrin et\u00e4isyydell\u00e4 Amsterdamista sijaitsee Schipholin lentoasema. Se on Hollannin suurin ja matkustajam\u00e4\u00e4rill\u00e4 mitattuna Euroopan viidenneksi suurin lentoasema. Sen kautta kulki vuonna 2007 yli 47 miljoonaa matkustajaa. Lentoasema on KLM:n kotikentt\u00e4. Lentokentt\u00e4 on seitsem\u00e4n metri\u00e4 merenpinnan alapuolella.",
            "Vuonna 2015 Amsterdamissa oli Alankomaiden tilastokeskuksen mukaan 821\u00a0752 asukasta. Suurkaupunkialueella asui 1\u00a0313\u00a0889 ihmist\u00e4. Kaupungin v\u00e4kiluku on ollut kasvussa 1990-luvun alun j\u00e4lkeen. Vuonna 1990 Amsterdamissa asui noin 695\u00a0000 ihmist\u00e4. Sit\u00e4 ennen v\u00e4kim\u00e4\u00e4r\u00e4 oli kuitenkin laskenut usean vuosikymmenen ajan, sill\u00e4 vuonna 1960 kaupungissa asui noin 870\u00a0000 ihmist\u00e4. ",
            "Amsterdamin v\u00e4est\u00f6nkasvu on seurausta syntyvyydest\u00e4 ja maahanmuuttajista. Noin puolet kaupungin asukkaista on syntyper\u00e4isi\u00e4 alankomaalaisia. Puolella Amsterdamin nuorista asukkaista on tausta muualla kuin Euroopassa. Kaupunkiin on tullut paljon siirtolaisia Alankomaiden entisist\u00e4 siirtomaista, kuten Indonesiasta, Surinamista ja entisen Alankomaiden Antillien saarilta. Lis\u00e4ksi kaupungissa on paljon vierasty\u00f6l\u00e4isi\u00e4 sek\u00e4 turvapaikanhakijoita. Asukkaista kolmasosa on tullut Euroopan ulkopuolelta.",
            "Amsterdam on pienuudestaan huolimatta merkitt\u00e4v\u00e4 kulttuurikaupunki. Arkkitehtuuri on kaupungissa ainutlaatuista kanaalien hallitessa kaupunkikuvaa. Kaupungissa on useita merkitt\u00e4vi\u00e4 museoita, muun muassa useita Rembrandtin t\u00f6it\u00e4 sis\u00e4lt\u00e4v\u00e4 valtionmuseo Rijksmuseum, Vincent van Goghin tuotantoon keskittyv\u00e4 Van Gogh Museum sek\u00e4 juutalaisvainojen ajoista kertova Anne Frankin talo.",
            "Kaupungissa toimii yksi maailman kuuluisimmista orkestereista, Concertgebouw-orkesteri, joka esiintyy Museumpleinin kupeessa sijaitsevassa Concertgebouw-konserttitalossa. Bimhuis (l\u00e4hell\u00e4 keskusrautatieasemaa) keskittyy jazz- sek\u00e4 improvisoituun musiikkiin. Leidseplein on yksi y\u00f6el\u00e4m\u00e4n keskuksista, ja sen ymp\u00e4rist\u00f6ss\u00e4 sijaitsevat Melkweg ja Paradiso ovat areenoita monien eri alojen esiintyjille.",
            "Kaupunki on kuuluisa monia vuosisatoja vanhasta suvaitsevaisuuden perinteest\u00e4 ja siit\u00e4 onkin muodostunut eurooppalaisen vapaamielisyyden vertauskuva. Prostituutio on laillista, ja punaisten lyhtyjen alue (), kannabistuotteita myyv\u00e4t coffee shopit ja monipuolinen y\u00f6el\u00e4m\u00e4 (baareja ja kahviloita yhteens\u00e4 noin 1 500) houkuttelevat runsaasti turisteja. Alankomaat ovat kuitenkin p\u00e4\u00e4tt\u00e4neet rajoittaa kannabiksen k\u00e4ytt\u00f6\u00e4 kahviloiden ottaessa k\u00e4ytt\u00f6\u00f6n niin sanotut klubikortit, joita voidaan my\u00f6nt\u00e4\u00e4 vain t\u00e4ysi-ik\u00e4isille hollantilaisille. Provinssit saavat itsen\u00e4isesti p\u00e4\u00e4tt\u00e4\u00e4 rajoittavatko myynti\u00e4 vain paikallisille, eik\u00e4 lakia ole otettu k\u00e4ytt\u00f6\u00f6n Amsterdamissa.",
            "Amsterdamin maaper\u00e4 on huokoista suota. Kovaa hiekkamaata on vasta noin 13 metrin syvyydess\u00e4. 1600-luvulta alkaen talot tuettiin paaluttamalla niiden perustukset hiekkamaahan asti. Osa n\u00e4ist\u00e4 puisista paaluista on m\u00e4d\u00e4ntynyt, jolloin talo saattaa v\u00e4hitellen vajota. Turistikin havaitsee, ett\u00e4 vanhat talot voivat olla hiukan vinossa. Vinouden syyksi on esitetty my\u00f6s tahallista vinoon rakentamista, sill\u00e4 kanavaan p\u00e4in kaltevaan taloon voitiin nostaa tavaraa vinssill\u00e4 helpommin. T\u00e4h\u00e4n viittaa se, ett\u00e4 vuonna 1565 m\u00e4\u00e4r\u00e4ttiin, ett\u00e4 talojen kaltevuus saa olla enint\u00e4\u00e4n 1:25.",
            "1600-luvun taloissa on varsin yhten\u00e4inen rakennustyyli. Taloja verotettiin niiden viem\u00e4n katutilan mukaan, joten niiden kadunpuoleinen sivu tehtiin lyhyeksi (8\u201310 metri\u00e4) ja p\u00e4\u00e4ty on kadulle p\u00e4in. P\u00e4\u00e4tykolmioita on erilaisia: perusratkaisuina ovat yksinkertainen kolmiop\u00e4\u00e4ty, kellomainen p\u00e4\u00e4ty, tornimainen p\u00e4\u00e4ty, varastojen harjakattop\u00e4\u00e4ty ja porrasp\u00e4\u00e4ty. P\u00e4\u00e4tyyn kuuluu l\u00e4hes aina tavaroiden nostamiseen tarkoitettu vinssi ja siihen kuuluva koukku.",
            "Merkitt\u00e4vi\u00e4 rakennuksia ja monumentteja:",
            "Amsterdamissa pidettiin kes\u00e4olympialaiset 1928. Nyky\u00e4\u00e4n Amsterdamissa j\u00e4rjestet\u00e4\u00e4n vuosittain Amsterdamin maraton. Kaupungissa j\u00e4rjestet\u00e4\u00e4n my\u00f6s useita rullalautailukilpailuja.",
            "Kaupungin tunnetuin jalkapalloseura on AFC Ajax. Amsterdamissa on my\u00f6s muun muassa j\u00e4\u00e4kiekko- ja baseballjoukkueet. Lis\u00e4ksi kaupungissa on kolme maahockeyseuraa. "
        ]
    }
}